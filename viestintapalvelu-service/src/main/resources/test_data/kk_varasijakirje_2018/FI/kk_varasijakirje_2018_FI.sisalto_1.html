<h2>Valintapäätöksen ehdollisuus</h2>
<p>Sinua koskeva valintapäätös voi hakukohteen valintaperusteiden mukaan olla ehdollinen. Ehdollisia ovat valinnat,
    jotka on tehty sellaisen tutkinnon perusteella, josta ei vielä ole ollut saatavissa lopullista tutkintotodistusta
    tai jotka on tehty antamiesi, myöhemmin tarkistettavien tietojen perusteella (kuten ammattikorkeakoulujen
    valinnoissa lukion päättötodistukset, ammatillisen perustutkinnon päättötodistukset ja korkeakoulututkinnon
    todistukset sekä mahdolliset työtodistukset). Ehdollinen valintapäätös raukeaa, jos et toimita kopiota todistuksesta
    korkeakouluusi määräaikana. Tarkista määräaika valintaperusteista. Ehdollinen valintapäätös voi raueta myös, jos se
    on tehty vahvistamattomien ennakkoarvosanojen perusteella ja arvosanat laskevat. Jos ilmoittamasi tiedot
    osoittautuvat tarkistuksessa virheellisiksi, opiskelijavalintasi voidaan purkaa. Ehdollisia voivat olla myös
    valinnat, jotka edellyttävät lukuvuosimaksun maksamista. Tämän voit tarkistaa korkeakoulusta.</p>

<h2>Muutoksenhaku</h2>
<p>Jos opiskelijavalinnassa ja valintaperusteiden soveltamisessa on mielestäsi tapahtunut virhe, voit vaatia siihen
    kirjallisesti oikaisua 14 vuorokauden kuluessa opiskelijavalinnan tuloksen julkistamisesta ennen korkeakoulun
    aukioloajan päättymistä. Tutustu ensin kyseisen hakukohteen valintaperusteisiin sekä oikaisumenettelyä koskevaan
    ohjeistukseen. Ota tämän jälkeen tarvittaessa yhteyttä siihen korkeakouluun, jonka hakukohdetta tyytymättömyytesi
    koskee. Sinun on mahdollista tehdä edellä mainittuna määräaikana kirjallinen, yksilöity oikaisuvaatimus. Tarkemmat
    tiedot oikaisuvaatimuksen tekemisestä ja yhteystiedot löytyvät ko. korkeakoulun verkkosivulta sekä
    hakumateriaalista. Korkeakoulu ei käsittele oikaisuvaatimusta, jos se koskee hakukohdejärjestyksessä alemmaksi
    asetettua hakukohdetta, kuin sitä, johon olet tullut valituksi.</p>
<p>Oikaisuvaatimus on osoitettava ko. hakukohteen korkeakoulun määrittelemälle toimielimelle ja toimitettava perille
    valintaperusteissa ilmoitettuun osoitteeseen edellä mainittuna määräaikana.</p>
