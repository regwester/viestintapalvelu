<p>OPISKELUPAIKAN VASTAANOTTAMINEN SEKÄ ILMOITTAUTUMINEN OPISKELEMAAN</p>
<blockquote>Muista sekä ottaa opiskelupaikka vastaan että ilmoittautua korkeakouluun määräaikana. Jos et toimi
    määräaikaan mennessä, menetät opiskelupaikkasi (Yliopistolaki 38 §, 43§ /Ammattikorkeakoululaki 28 c §, 32§). Ota
    opiskelupaikka vastaan ensisijaisesti sähköisesti Oma Opintopolku -palvelussa. Otettuasi paikan vastaan voit
    ilmoittautua korkeakouluun joko sähköisesti (linkki ilmoittautumiseen avautuu, kun olet ottanut paikan vastaan Oma
    Opintopolku -palvelun kautta), tai muulla korkeakoulusi ilmoittamalla tavalla.
</blockquote>

<h2>Opiskelupaikan vastaanottaminen</h2>
<p>Vahvistaaksesi opiskelupaikan sinun täytyy ottaa se vastaan 10 päivän kuluessa hyväksymisestä. Määräajan näet tämän
    opiskelupaikan vastaanottolomakkeen alareunasta. Voit tehdä opiskelupaikkaa koskevan vastaanottoilmoituksen vain
    kerran, etkä voi muuttaa tekemääsi ilmoitusta jälkikäteen. Voit vastaanottaa vain yhden korkeakoulupaikan samana
    lukukautena alkavasta koulutuksesta (1.8.-31.12.2019). Yhden
    korkeakoulupaikan sääntö koskee sekä korkeakoulujen yhteis- että erillishakuja (pois lukien siirtohaut).</p>
<p>Voit vastaanottaa opiskelupaikan sähköisesti kirjautumalla Oma Opintopolku -palveluun opintopolku.fi -etusivun
    yläreunassa olevasta linkistä. Voidaksesi kirjautua sisään vahvasti tunnistautuneena tarvitset
    verkkopankkitunnukset, mobiilivarmenteen tai sirullisen henkilökortin ja sen lukijalaitteen. Oma Opintopolku
    -palvelussa on ohjeet opiskelupaikan sähköiseen vastaanottoon.</p>
<p>Jos et voi ottaa opiskelupaikkaa vastaan sähköisesti, käytä paikan vastaanottamiseen opiskelupaikan
    vastaanottolomaketta (seuraava sivu). Toimita lomake lomakkeen alareunassa annettuun osoitteeseen siten, että se on
    perillä 10 päivän kuluessa hyväksymisestä. Määräajan näet lomakkeesta. Jos vastaanottoilmoitus saapuu
    korkeakouluun myöhässä, menetät opiskelupaikan.</p>

<p><b>Kun otat opiskelupaikan vastaan</b>, et ole tulevissa hauissa ensikertalainen. Lisätietoa osoitteesta
    Opintopolku.fi: Koulutuksen valinta > Yhteishaku > Haku korkeakouluihin > Ensikertalaiskiintiö. Opiskelupaikan
    vastaanotettuasi sinun täytyy lisäksi ilmoittautua hakukohteesi korkeakoulun asettamassa määräajassa läsnä tai
    poissa olevaksi opiskelijaksi lukuvuodeksi 2019-2020 tai menetät opiskeluoikeutesi.</p>

<h2>Korkeakouluun ilmoittautuminen</h2>
<p>Voit ilmoittautua korkeakouluun joko sähköisesti valtakunnallisessa ilmoittautumispalvelussa opiskelupaikan
    vastaanoton
    yhteydessä tai muulla korkeakoulusi ilmoittamalla tavalla.</p>
<p>Jos otat opiskelupaikan vastaan mutta jäät odottamaan hakukohdejärjestyksessä ylemmällä sijalla olevaa
    opiskelupaikkaa, voit ilmoittautua läsnä tai poissa olevaksi opiskelijaksi vasta, kun opiskelupaikkasi on
    vahvistunut. Tarkempia ohjeita saat ilmoittautumispalvelusta sekä hakukohteesi korkeakoulusta (katso linkki "Ohjeet
    uusille opiskelijoille" sivun alaosassa).</p>
<p>Huom! Jos olet lukuvuosimaksuvelvollinen ja haet vieraskieliseen koulutukseen, ilmoittautumisen edellytyksenä voi 
    olla lukuvuosimaksun maksaminen. Voit tarkistaa tämän korkeakoulusta</p>
<p>Voit ilmoittautua ensimmäisenä opiskeluvuonna poissa olevaksi vain lakisääteisestä syystä. Hyväksyttyjä poissaolon
    syitä ovat ase- tai siviilipalvelus, äitiys-, isyys- tai vanhempainvapaa tai opiskelijan oma sairaus tai vamma.
    Ilmoittautumisen tekemättä jättäminen johtaa opiskeluoikeuden menettämiseen. (Yliopistolaki 43
    §/Ammattikorkeakoululaki 32 §).</p>
