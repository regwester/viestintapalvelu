<p><strong>Hyvä hakija,</strong></p>

<p>Osallistuit kevään 2020 ammatillisen koulutuksen ja lukiokoulutuksen yhteishakuun. Toistaiseksi sinua ei ole valittu niihin koulutuksiin, joihin hait. Jos olet varasijalla, voit tulla hyväksytyksi vapautuvalle opiskelupaikalle. Tämän kirjeen toisella sivulla on tietoa hakutoiveidesi tilanteesta opiskelijavalinnassa. Opiskelijaksi ottamisessa noudatetaan opetus- ja kulttuuriministeriön antamia asetuksia opiskelijaksi ottamisen perusteista. Tietoa perusteista ja pisteytettävistä tekijöistä löydät Opintopolusta, Lukio ja Ammatillinen koulutus -otsikoiden alta.</p>

<p><strong>Muutoksenhakuoikeus</strong></p>

<p>Jos olet tyytymätön opiskelijavalinnan tulokseen, voit hakea aluehallintovirastolta oikaisua valintapäätökseen. Oikaisua varten sinun pitää pyytää kirjallinen päätös siltä oppilaitokselta, jonka opiskelijavalintapäätökseen haluat hakea oikaisua. Päätös tulee pyytää 30 päivän kuluessa siitä, kun ole saanut tiedoksi tämän ilmoituksen. Oikaisuvaatimus on tehtävä viimeistään 14 päivän kuluessa päätöksen saamisesta. Opiskelijavalintaa koskevaan päätökseen haetaan oikaisua siltä aluehallintovirastolta, jonka alueella oppilaitos sijaitsee. Ruotsinkielistä koulutusta koskevat oikaisuvaatimukset tulee kuitenkin osoittaa Länsi- ja Sisä-Suomen aluehallintovirastoon. Aluehallintovirastojen osoitteet löydät tämän kirjeen lopusta. Mikäli et jostain syystä saa päätöstä oppilaitoksesta, ole yhteydessä Opintopolun hakuneuvontaan.</p>

<p><strong>Jos et saanut opiskelupaikkaa?</strong></p>

<p>Opintopolusta löydät tietoa eri koulutusvaihtoehdoista. Opintopolussa on 12.6. alkaen nähtävillä koulutuksia, joihin on vielä vapaita paikkoja. Haku jatkuvassa haussa mukana oleviin lukiokoulutuksiin tapahtuu Opintopolussa oppilaitoksen erikseen ilmoittamana hakuaikana. Ammatillisen koulutuksen jatkuvassa haussa haku tapahtuu Opintopolussa tai oppilaitoksen omilla nettisivuilla oppilaitoksen erikseen ilmoittamana hakuaikana.</p>

<p><strong>Muita vaihtoehtoja</strong></p>

<p>Voit hakea kymppiluokalle, ammatilliseen koulutukseen valmentavaan koulutukseen (VALMA) sekä maahanmuuttajille ja vieraskielisille tarkoitettuun lukiokoulutukseen valmistavaan koulutukseen (LUVA) Opintopolussa. Haku on käynnissä 21.7. asti. Koulutustarjonnan löydät Opintopolussa. Kansanopistot tarjoavat oppilaitoksissaan erilaisia yleissivistäviä ja ammatillisia opintolinjoja, joihin haetaan suoraan oppilaitokseen oppilaitosten erikseen ilmoittamana hakuaikana. Koulutustarjonta on nähtävillä Opintopolussa.</p>

<p>Työ- ja elinkeinotoimiston Osaamisen kehittämispalveluista saat koulutusneuvontaa ja apua ammatinvalintaan. Työlinjan koulutusneuvonnasta (koulutusneuvonta@te-toimisto.fi tai puh. 0295 020 702) saat neuvontaa opiskeluun liittyvissä asioista, opintojen rahoituksessa sekä tietoa eri ammateista ja niihin johtavista koulutuksista. Osoitteesta te-palvelut.fi löydät tietoa kaikista työ- ja elinkeinotoimiston tarjoamista palveluista.</p>
